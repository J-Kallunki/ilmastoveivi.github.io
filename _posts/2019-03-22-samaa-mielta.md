---
layout: post
title:  Mistä olen samaa mieltä Perussuomalaisten kanssa?
lang: fi
description: "Ilmastonmuutos on järjestelmätason ongelma, jota on ratkaistava ensisijaisesti energiantuotannon ja maailmankaupan rakenteellisilla muutoksilla"
og_type: article
author: Sakari Nuutila
author-desc: Sakari Nuuttila on Mäntsälässä varttunut toimittaja ja kirjoittaja, jonka ilmastoahdistuksen laukaisi jo aikoinaan teini-iässä altistuminen epämiellyttävälle totuudelle.
author-img: "/img/authors/veiviblogisakari2.jpg"
banner-url: "/img/blog-banners/horizon.jpg"
---

Suomi alkoi valmistautua kesällä koittavaan EU-puheenjohtajuuteensa jo joulukuun lopussa, kun lähes kaikki eduskuntapuolueet [ilmoittivat aikomuksestaan](https://vnk.fi/artikkeli/-/asset_publisher/kahdeksan-eduskuntapuoluetta-paatti-yhteisista-ilmastopolitiikan-tavoitteista) ajaa tiukempaa ilmastopolitiikkaa Suomen ja koko Euroopan unionin tasolla.

Ainoa yhteislinjauksen allekirjoittamatta jättänyt puolue oli perussuomalaiset, joka julkaisi samana päivänä [oman ympäristö- ja energiapoliittisen  ](https://www.perussuomalaiset.fi/wp-content/uploads/2019/01/Ymparisto_ja_energiapolitiikka_15.1.2019.pdf)[ohjelmansa](https://www.perussuomalaiset.fi/wp-content/uploads/2019/01/Ymparisto_ja_energiapolitiikka_15.1.2019.pdf). Siinä puolue ottaa asiaan osittain eri näkökulman vaatiessaan muun muassa "realistista ja oikeudenmukaista" ilmastopolitiikkaa.

Perussuomalaisten ohjelmassa todetaan, että vaikka yksittäisten ihmisten valintojen ja kulutustottumusten merkitystä ilmastonmuutoksessa ei pidä väheksyä, syyttävän sormen ei pitäisi osoittaa tavallista kaduntallaajaa, eikä häntä pitäisi rangaista esimerkiksi korkeamman energiaveron muodossa.

"Ilmastonmuutos on järjestelmätason ongelma, jota on ratkaistava ensisijaisesti energiantuotannon ja maailmankaupan rakenteellisilla muutoksilla", puolue kirjoittaa ohjelmassaan.

Perussuomalaiset on tässä asiassa aivan oikeassa. Vaikka ihmisten kulutuskäyttäytymisellä on merkitystä, ilmastonmuutoksen suurimmat ongelmat ja ratkaisut ovat kaukana tavallisten ihmisten päivittäisten valintojen ulottumattomissa. Ongelmat kun ovat rakenteellisia, globaaleja ja erittäin monimutkaisia -- siis sellaisia, joihin voidaan puuttua ainoastaan tiukalla, valtioiden rajat ylittävällä sääntelyllä.

Puolueen ohjelmatekstissä huomautetaan myös, että Suomen osuus koko maailman hiilidioksidipäästöistä on noin 0,1 prosenttia: "Tämä kertoo, kuinka suuren osan ongelmasta voimme omilla toimillamme ratkaista suoraan."

Puolueen esittämä logiikka on tässäkin tapauksessa hyvin ymmärrettävää. Myös tietokirjailija ja entinen vihreiden ministeri Osmo Soininvaara toteaa [blogissaan](http://www.soininvaara.fi/2019/01/24/perussuomalaiset-ja-trump-ovat-oikeassa-oman-maan-ilmastotoimet-eivat-kannata-yhdellekaan-maailman-maalle/), että asia on tältä osin juuri niin kuin perussuomalaiset sanoo.

Soininvaara huomauttaa, että maailman jokaisen valtion päästöt -- jopa Kiinan ja USA:n -- ovat niin pieniä, että yksin niitä vähentämällä ei olisi kokonaisuuden kannalta mitään vaikutusta. Samoin minkään yksittäisen maan -- kuten Suomen -- tekemät päästövähennykset eivät juurikaan hyödytä juuri kyseiseistä maata, vaan hyödyt jakautuvat kaikkien maailman maiden kesken.

Näiltä osin Soininvaara päätyy kuitenkin hieman eri päätelmään Suomen roolista kuin perussuomalaiset: "Kaikkien on oltava mukana, koska muuten kukaan ei ole mukana. Kun kaikki ovat mukana, kaikki hyötyvät. Kun me teemme osuutemme ja muut tekevät osuutensa, meidän hyötymme on suurempi kuin omat ponnistelumme", hän kirjoittaa.

Ilmastonmuutosta on vaikea hahmottaa ja sen laajuutta käsittää juuri sen vuoksi, että ongelman syyt ja vaikutukset -- sekä mahdolliset ratkaisut -- ovat maailmanlaajuisesti toisiinsa kytköksissä. Tästä syystä edes verrattain pienipäästöinen Suomi ei voi kieltäytyä ilmastotalkoista, vaan päinvastoin. Sen on kannettava oma vastuunsa ja vaadittava muita tekemään samoin.

---

Myös Ylen toimittaja Jenni Frilander pohtii [näkökulmatekstissään](https://yle.fi/uutiset/3-9435708) usein pinnalle pulpahtavaa argumenttia: miksi suomalaisten pitäisi pienentää päästöjään, kun vaikkapa kiinalaiset ja intialaiset saastuttavat kuitenkin, ja vieläpä monin verroin suuremmassa mittakaavassa?

Frilander toteaa, että Suomen hiilidioksidipäästöt todella ovat vain murto-osa esimerkiksi Intian vastaavista. Suomen ja Intian vertaamisessa keskenään ei kuitenkaan ole mitään järkeä, koska valtioiden kokoero on valtava.

Mielekkäämpää onkin hänen mukaansa verrata keskenään keskivertosuomalaista ja -intialaista. Silloin käy selväksi, että [suomalaisen päästöt ovat lähes kuusinkertaiset intialaiseen verrattuna](http://edgar.jrc.ec.europa.eu/overview.php?v=CO2ts_pc1990-2014). Itse asiassa me suomalaiset tuotamme henkeä kohden [seitsemänneksi eniten hiilidioksidipäästöjä](https://yle.fi/aihe/artikkeli/2018/12/12/ilmastonmuutos-on-ihmiskunnan-kohtalonkysymys-tutki-kuka-paastoista-oikeastaan) kaikista Euroopan maista -- huomattavasti enemmän kuin vaikkapa naapurimme ruotsalaiset.

Samoin on järkevämpää verrata keskenään Intiaa ja koko EU:ta: Intiassa asuu tuplasti sen verran ihmisiä kuin EU:n alueella, mutta [maan hiilidioksidipäästöt ovat vain kaksi kolmasosaa EU:n päästöistä](http://edgar.jrc.ec.europa.eu/overview.php?v=CO2ts1990-2014&sort=des9).

Frilanderin esimerkki auttaa hahmottamaan, miten turhaa on lähteä syyttämään ilmasto-ongelmista mitään yksittäistä maata ja sen kansalaisia, mutta miten pienelläkin maalla on samaan aikaan kannettavanaan oma, kokoaan suurempi vastuu. Lisäksi se auttaa ymmärtämään, miten välttämättömästi kaikkien yksittäisten maailman maiden vastuut ilmastonmuutoksen torjunnassa nivoutuvat yhteen.

Tämän vuoksi on niin tärkeää, että myös pieni Suomi kantaa kortensa kekoon. Ongelmana on kuitenkin edelleen muiden maiden saaminen tekemään oman osuutensa. Siksi myös Ilmastoveivi2019 -kampanjan tavoitteet ovat paljon laajemmat kuin se, että pieni pohjoinen Suomi vähentäisi kasvihuonekaasupäästöjään.

Kampanja vaatii Suomea EU-puheenjohtajamaana edistämään tiukempaa ilmastopolitiikkaa koko unionin alueella. Se, mitä Suomi tai mikään muukaan maa ei voi saavuttaa yksin, on saavutettavissa yhteistyöllä, jonka airuena Suomella on tällä kriittisellä hetkellä erityinen tilaisuus olla.

Tavoite on sellainen, jota jokainen suomalainen voi tukea puoluekannastaan riippumatta. Tukesi voit osoittaa allekirjoittamalla Ilmastoveivi2019 -vetoomuksen Suomen seuraavalle eduskunnalle [täällä](https://www.ilmastoveivi2019.fi/).