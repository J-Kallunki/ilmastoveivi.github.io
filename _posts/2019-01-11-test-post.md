---
layout: post
title:  Puolueiden uudet kehutut ilmastotavoitteet ovat vielä 10 vuotta jäljessä – nyt tarvitaan todellinen harppaus eteenpäin
lang: fi
description: Joulukuun lopussa kaikki eduskuntapuolueet, perussuomalaisia lukuun ottamatta, sitoutuivat yhdessä tiukentamaan Suomen ilmastopolitiikan tavoitteita. Kahdeksan puolueen yhteislinjaus oli tervetullut avaus Suomen tavoitteista ennen heinäkuussa koittavaa EU-puheenjohtajuutta, mutta sekään ei ole vielä riittävän kunnianhimoinen.

---

Joulukuun lopussa kaikki eduskuntapuolueet, perussuomalaisia lukuun ottamatta, sitoutuivat yhdessä tiukentamaan Suomen ilmastopolitiikan tavoitteita.

Kahdeksan puolueen yhteislinjaus oli tervetullut avaus Suomen tavoitteista ennen heinäkuussa koittavaa EU-puheenjohtajuutta, mutta sekään ei ole vielä riittävän kunnianhimoinen.

***

EU on sitoutunut vähentämään kasvihuonekaasupäästöjään vuoteen 2030 mennessä 40 % vuoden 1990 tasosta, ja myöhemmin arviota on korotettu 45 %:iin. IPCC:n maailmanloppuraportin julkaisun jälkeen EU ilmoitti valmiudestaan tiukentaa sitoumuksiaan entisestään ensi vuonna.

Tätä taustaa vasten juuri Suomella on EU:n puheenjohtajamaana ainutlaatuinen tilaisuus kirittää unionia kohti entistä kunnianhimoisempia tavoitteita, ja lunastaa näin paikkansa suunnannäyttäjänä koko unionille.

Suomalaispuolueet totesivatkin joulun alla linjauksessaan, että unionin pitäisi vähentää päästöjään 55% vuoteen 2030 mennessä. Tällaisella vähennyksellä saavutettaisiin EU:n tavoite olla vuoteen 2050 mennessä hiilineutraali, eli tuottaa vain sen verran kasvihuonekaasupäästöjä kuin mitä se pystyy itse sitomaan.

Lisäksi puolueet linjasivat, että Suomi itse olisi vuoteen 2040 mennessä hiilinegatiivinen, eli sitoisi enemmän päästöjä kuin tuottaisi.

Linjaus itsessään on tervetullut osoitus Suomen poliitikkojen aikomuksista ottaa kriisi tosissaan. Silti se on kokonaiset 10 vuotta jäljessä siitä, mitä Ilmastoveivi-kampanjan vetoomuksessa vaaditaan keväällä aloittavalta uudelta eduskunnalta.

Ilmastoveivi-vetoomuksessa vaaditaan, että EU saavuttaisi hiilineutraaliuden jo vuoteen 2040 mennessä peräti 60 %:n päästövähennyksillä. Lisäksi vaaditaan, että Suomi olisi hiilinegatiivinen jo vuonna 2030.

Puolueiden tavoitteet ovat kyllä askel oikeaan suuntaan, mutta nyt tarvitaan todellinen harppaus, koska kiire on kirjaimellisesti tulenpalava. Tämä johtuu siitä, että IPCC arvioi nykymenolla ilmaston lämpenevän suurella todennäköisyydellä 1,5°C:seen vuosien 2030–52 välillä. 

1,5°C:een lämpenemistä esiteolliseen aikaan nähden pidetään laajasti rajapyykkinä, jonka ylittämisestä ei ole paluuta. Miten lämpeneminen voidaan rajata tavoiteltuun 1,5°C:seen, jos tavoitteet astuvat voimaan vasta tämän aikaikkunan loppupäässä?

***

Olipa siitä mitä mieltä tahansa, Suomi on EU:n jäsen, ja EU on Kiinan ja Yhdysvaltojen jälkeen maailman suurin kasvihuonekaasujen tuottaja. Jäsenmaat ovat taloudellisesti ja poliittisesti kytköksissä toisiinsa, joten tulosten aikaansaamiseksi niiden on suhtauduttava ilmastonmuutokseen yhteisenä haasteena.

Suomi on pieni maa, eikä se pysty hillitsemään ilmastonmuutosta yksin. Mutta se voi ainutlaatuisessa puheenjohtaja-asemassaan kirittää muita jäsenmaita kunnianhimoisempiin tavoitteisiin ja tekoihin.

Parhaiten Suomi tekee määrätietoisuutensa selväksi näyttämällä esimerkkiä, eli sitoutumalla itse vielä kunnianhimoisempiin tavoitteisiin, kuin mitä se aluksi vaatii muilta.

Ylen taloustoimittaja Antti Koistinen kirjoittaa analyysissään, että eduskuntapuolueiden valmius ottaa tuoreessa linjauksessaan odotettua suurempaa vastuuta ilmastokysymyksistä heijastelee osaltaan suomalaisten äänestäjien kasvavaa tahtoa tiukentaa ilmastopolitiikkaa.

Meillä tavallisilla kansalaisilla on siis oikeasti valtaa vaikuttaa siihen, että tuleva eduskunta päivittää tavoitteensa vielä kunnianhimoisemmiksi ennen EU-puheenjohtajuuden alkamista. Vaikuttaa voi äänestämällä kevään vaaleissa ja allekirjoittamalla nyt heti Ilmastoveivi 2019 -vetoomus.

