---
layout: basic-no-title

---

## Ilmastoveivi on yksittäisten kansalaisten käynnistämä kampanja, joka vaikuttaa EU-politiikkaan

Ilmastoveivi2019 on yksittäisten kansalaisten käynnistämä kampanja. Sen tavoitteena on kirittää Suomen johto ottamaan kaikki irti Suomen kaudesta EU:n neuvoston puheenjohtajamaana 7-12/2019 ja tässä ominaisuudessa vaikuttamaan voimakkaasti EU:n ilmastopolitiikkaan. Me pyydämme koko Suomea, kaikkia sen asukkaita ja yhteiskunnallisia toimijoita, mukaan veivaamaan kanssamme. Meillä ei ole natsoja tai auktoriteettia, vaan puhumme ihmisenä toiselle. Tämä on meidän ilmastomme, meidän planeettamme ja meidän yhteiskuntamme.

Kampanjan tavoitteena on saada 500 000 allekirjoitusta vetoomukseen, jonka löydät tältä sivulta. Se luovutetaan kevään 2019 vaalien jälkeen uudelle pääministerille vahvana osoituksena siitä, että suomalaiset puoluekannasta riippumatta haluavat Suomen EU:n johdossa ottavan ratkaisevan roolin ilmastonmuutoksen hillinnässä!

## EU:n neuvoston puheenjohtajana Suomi voi vaikuttaa ilmastopolitiikkaan 

EU:n nykytoimilla ilmastomme lämpenee 3,5 astetta. Kansainvälinen ilmastopaneeli IPCC on todennut, että ilmaston  lämpeneminen on rajattava 1,5 asteeseen. Nykypolitiikka ei riitä, paketti auki!

EU:n neuvoston puheenjohtajamaa voi tehdä ilmaston eteen paljon. Suomi voi tässä roolissa esimerkiksi asettaa neuvoston kokousagendalle ilmastoasiat, pyrkiä saamaan muut neuvoston jäsenet tuottamaan kanssaan päätelmät, tai omassa puheenjohtajan päätelmässään kehottaa komissiota tekemään lakialoitteen EU:n tämänhetkisen ilmastolakipaketin avaamiseksi.Lisäksi juuri Suomen kaudelle sattuu komission uuden viisivuotisen työohjelman muodostaminen, joka voi olla vielä neuvoston päätelmiäkin merkityksellisempi vaikuttamisen paikka. Suomella on rooli vaikuttaa puheenjohtajana myös tähän.

## Meillä on ainutlaatuinen tilaisuus, mutta onko meillä tahto? Ilmastonmuutos ratkaistaan isojen valtioiden ja valtioliittojen linjauksissa eikä ainoastaan yksittäisten kuluttajien valinnoissa. Suomi on juuri oikeaan aikaan strategisessa pelipaikassa, ratkaisijan roolissa maailman kohtalonhetkillä. 

Kampanja lähti käyntiin lokakuussa 2018 yksilöiden aloitteesta. Mukaan lähti 300 vapaaehtoista ja lukuiset yhteistyötahot ilmoittivat kiinnostuksestaan tukea kampanjaa. Kampanja on poliittisesti sitoutumaton ja pyörii täysin vapaaehtoisvoimin.

Yhteyshenkilöt:

Laura Kolehmainen: laura.kolehmainen@helsinki.fi

Liisa Kolehmainen: liisa.kolehmainen@helsinki.fi
